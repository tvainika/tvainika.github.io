---
title: "E-vyöhykkeen muistelua"
date: 2024-11-06T07:07:07+02:00
---
Järvenpään HSL-jäsenyys on taas polttava puheenaihe, ja niinhän se
tulee olemaan aina siihen asti kunnes liittymispäätös saadaan
aikaiseksi. Viimeisimpinä käänteinä ovat olleet kehyskuntasopimuksen
irtisanominen ja E-vyöhykkeen perustaminen. Onpa jopa esitetty
E-vyöhykkeen perustamisen olevan jollain tapaa lainvastainen. Vuonna
2016 eli siis ennen Tuusulan HSL-jäsenyyttä kertalippu Järvenpäästä
Helsinkiin maksoi 7,20&nbsp;€ ja 30 päivän kausilippu 144,20&nbsp;€. Jokelasta
Helsinkiin kertalippu maksoi 8,60&nbsp;€ ja kausilippu 158,30
€. Saunakallio oli silloin vielä samalla vyöhykkeellä Jokelan kanssa
muodostaen Järvenpäähän sisäisen jakolinjan. Nyt näistä kaikista
pääsee HSL-kertalipulla 4,50&nbsp;€ hintaan Helsinkiin, ja ensi vuonna
E-vyöhykkeen perustamisen jälkeen hintaan 5,90&nbsp;€. Pohjois-Tuusulan
asukkaille hinnat ovat siis edelleen halvemmat kuin 10 vuotta aiemmin,
ja samalla lipulla saa jatkoyhteyden metroon tai ratikkaan. Sattumaa
tai ei, mutta VR:n entisessä vyöhykemallissa Jokela oli silloista
E-vyöhykettä.  Olivatko entiset VR-vyöhykkeiden hinnat ja kirjaimet
lainvastaisia näiden kirjoittajien mielestä?

Lipun hintojen nosto ja E-vyöhykkeen perustaminen vähentää
kuntaosuutta nyt Tuusulassa, mutta myös Järvenpään kuntaosuutta mikäli
liittymispäätökseen löytyy valmius. Lisää junavuoroja saa käytännössä
vain HSL-jäsenyyden kautta. VR tuskin oma-aloitteisesti lisää
junavuoroja, koska nykyiselläänkin R-junien viimeiset yövuorot ovat
LVM:n tilausliikennettä.  LVM:n ostoliikennesopimus päättyy 2030 ja
jos Järvenpää ei silloin jo ole HSL-jäsen kun uusia sopimuksia
neuvotellaan, niin kuinkahan käy?

Edellisessä Järvenpään valtuuston HSL-äänestyksessä selvä enemmistö
kannatti lopulta liittymistä varsinkin kun elinkeinoelämästä oli
tullut viestiä työvoiman saatavuudesta. Joukkoliikenne ohjaa myös
työpaikkojen sijoittumista, ja sitä kautta Järvenpään
yhteisöverotulojen kehitystä.

Asterix-sarjakuvassa pieni gallialaiskylä sinnittelee ympäröivää
Rooman valtakuntaa vastaan tietäjä Akvavitixin valmistaman taikajuoman
avulla. Järvenpäälle ei HSL:n vastaista taikajuomaa taida löytyä, vaan
pikemminkin VR:n hinnankorotusten tarjoamaa karvasta kalkkia.

*Julkaistu mielipidekirjoituksena Keski-Uusimaa-lehdessä 6.11.2024*

![Asterix-sarjakuvia ja mielipidekirjoitus lehdessä](/asterix.jpg)
