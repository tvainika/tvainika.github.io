---
title: "Hyvän hallinon rajoista"
date: 2025-03-20T07:07:07+02:00
---

Kuluneella valtuustokaudella Järvenpäässä on poikkeuksellisesti
esittelijät jättäneet parikin eriävää mielipidettä.

Esittelijä on viranhaltija, jonka vastuulla on asioiden valmistelu.
Esittelijän vastuuseen kuuluu tehdä asiallinen ratkaisuehdotus.
Mikäli esittelijän ratkaisuehdotusta ei hyväksytä sellaisenaan,
esittelijällä on oikeus vetäytyä vastuusta jättämällä eriävä
mielipide.  On kuitenkin poikkeuksellista, että viranhaltija jättää
eriävän mielipiteen.  Päätöstä tekevillä poliitikot voivat tehdä
monenlaisiakin muutosehdotuksia.  Tyypillisesti esittelijä ei
sellaisista jätä eriävää mielipidettä.  Esittelijä jättää eriävän
mielipiteen lähtökohtaisesti vain jos muutosehdotus vaarantaa
kaupungin toiminnan tai on ristiriitainen muiden päätösten kanssa.

Järvenpään Veden (liikelaitos) toimitusjohtaja jätti eriävän
mielipiteen, koska poliitikot päättivät talousraamin vastaisista
hinnoista.  Poliitikot yrittivät välttää vastuunsa tilanteessa, jossa
yleinen kustannusnousu johti myös Veden palvelumaksujen korotuksiin.
Kuitenkaan Veden johtokunnan poliitikkojen enemmistö ei kyennyt
osoittamaan muualta säästökohteita, joten päätöksen ristiriita oli
ilmeinen.  Asia toki ratkesi kun asia tuotiin uudelleen
ratkaistavaksi, ja sillä kertaa hyävksyttiin.

Toinen merkittävä eriävä mielipide liittyi kaupungin asunto-ohjelmaan.
Asunto-ohjelman tulisi heijastella valtuuston hyväksymää strategiaa.
Tällä valtuustokaudella teknisten vaaliittojen seurauksena
Järvenpäässä on eletty tilanteessa, jossa kaupunginhallituksessa on
erilaiset voimasuhteet kuin valtuustossa.  Siksi kaupunginhallitus
sitten päätti äänestyksessä muuttaa asunto-ohjelmaan niin
radikaalisti, että kaupunginjohtaja (kokenut juristi) joutui jättämään
eriävän mielipiteen päätökseen.  Päätös ei enää ollut linjassa
strategian kanssa.

Toivon ja odotan, että seuraava valtuustokausi Järvenpäässä olisi
hiukan rauhallisempi.  Kaupungin suuntaa voi muuttaa myös harkiten ja
taiten, ei tempoillen.
