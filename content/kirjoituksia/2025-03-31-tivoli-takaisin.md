---
title: "Tivoli takaisin Järvenpäähän"
date: 2025-03-31T23:07:07+03:00
---

Erään jäätelöön liittyvän somepostaukseni yhteydessä minua
muistutettiin kuinka tivolin vierailu on monelle ollut kevään
kohokohtia ja kesän aloitus.

Aiemmin Järvenpäässä tivoli vieraili Sirkuskentällä Rantapuistossa.
Nykyään Rantapuisto on kehitetty nurmikentäksi ja oleiluun, joten
tivoli ei enää mahdu sinne.  Tämän jälkeen tivoli vieraili muutaman
vuoden Vanhakylänniemessä hiekkakentällä ennen alueen kaavoitusta.
Nyt kesällä 2025 onkin ensimmäinen vuosi kun tivolille ei ole löytynyt
lainkaan paikkaa Järvenpäästä.

Tämän vuoksi ideoin Plussalle valtuustoaloitteen, ja niinpä Järvenpää
Plus teki maanantaina 31.3.2025 valtuustoaloitteen tivoli-perinteen
palauttamiseksi Järvenpäässä.  Valtuustoaloite keräsi hienosti 28
allekirjoitusta yli ryhmärajojen.

"Vuosikausia Suomen Tivoli on vieraillut Järvenpäässä tarjoten
huvituksia ja ikimuistoisia hetkiä perheille. Monelle perheelle tivoli
on ollut kevään merkkihetkiä herättäen kaupungin eloon.  Viime vuosien
kehitys on kuitenkin johtanut tilanteeseen, jossa Järvenpäässä ei ole
tarjota riittävän suurta kenttää, johon tivoli voisi saapua.  Tivoli
on ilmoittanut tarvitsevansa 12–15&nbsp;000 m² hiekka- tai asfalttikentän."

"Jotta tivoli voisi palata taas Järvenpäähän, tarvitaan sille
tila. Tällaiselle kentälle/alueelle olisi varmasti käyttöä monissa
muissakin tapahtumissa kuin vain tivolin vierailu.  Strategiassamme
painotamme, että haluamme olla kukoistava kaupunki, kasvun paikka
ihmisille ja yrityksille ja huomioimme yksilölliset
tarpeet. Innovatiivisten ratkaisujen etsiminen kaupungin
elävöittämiseksi on tärkeää."

![Tivoli takaisin](/tivoli_takaisin.jpg)
