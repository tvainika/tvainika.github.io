---
title: "Metropolialueen yhteinen joukkoliikenne"
date: 2023-08-12T07:07:07+03:00
---

Järvenpään HSL-jäsenyys on taas pinnalla kun Keski-Uusimaa
30.7. selvitti junavuorojen lisäämistä ja Järvenpään
aikeita. Jatkoartikkelissa (K-U 2.8.) joukkoliikennettä käsiteltiin
monipuolisemmin kuin pelkkien junavuorojen määrää. Suurin muutos
Järvenpään HSL-jäsenyydellä tuleekin olemaan seudullisissa
bussilinjoissa, jotka voidaan suunnitella suurempaa yleisöä paremmin
palveleviksi kun kuntarajat eivät rajaa lipputyyppiä ja liikenteen
tilaajaa. Tällä hetkellä Järvenpäässä voi astua bussiin neljällä
erilaisella lipputyypillä riippuen linjasta. Edellisessä kaatuneessa
HSL-jäsenyydessä rahalla olisi saatu lisää bussilinjoja sekä
vuorotiheyttä, mutta julkinen keskustelu kiinnittyi junavuoroihin ja
VR:n osuuteen niissä. VR ei kuitenkaan tule oma-aloitteisesti
lisäämään junavuoroja, koska nykyiselläänkin R-junien viimeiset
yövuorot ovat LVM:n tilausliikennettä. Aiempi Tuusulan liittyminen
HSL:n jäseneksi laski VR:n junalippujen hintaa Järvenpään ja Helsingin
väliltä. Se paljastaa millaista ylihintaa matkustajat VR:lle
junailusta ovat aiemmin maksaneet.

Järvenpäässä valtuuston visioiman kaupunkistrategian mukaan Järvenpää
on “metropolialueen pohjoinen keskus”. On haastavaa nähdä miten
Järvenpää voi kestävästi olla osa Helsingin seudun metropolialuetta
ilman yhtenäistä joukkoliikennejärjestelmää, joka toteutuu vain
HSL-jäsenyyden kautta. HSL-jäsenyydellä Järvenpää taitaisi saada myös
edustajansa HSL:n hallitukseen nykyisillä asukasluvuilla, joten
kaupungilla olisi aito mahdollisuus vaikuttaa HSL:n
suuntaan. Jäsenyyden suhteen on viitattu myös kaupungin
taloushaasteisiin, jotka ovat toki vakavia. Vaihtoehto on kuitenkin
vielä kalliimpi. Yhteiskunnan kannalta yksityisautoiluun painottuva
liikennejärjestelmä on kaikista kallein. Kun kaupunkilaisilla on
vaihtoehtoja järjestää liikkumisensa, vähenee yksityisautoilun
aiheuttama kustannus myös kaupungin taloudessa. Asiasta tarkemmin
kiinnostunut voi tässä verrata vaikkapa Keravan ja Järvenpään
katuverkon kustannuksia.

Edellisessä Järvenpään valtuuston HSL-äänestyksessä selvä enemmistö
kannatti lopulta liittymistä varsinkin kun elinkeinoelämästä oli
tullut viestiä työvoiman saatavuudesta. Joukkoliikenne ohjaa myös
työpaikkojen sijoittumista, ja sitä kautta Järvenpään
yhteisöverotulojen kehitystä. Toivottavasti nykyinen valtuusto tulee
pohtimaan HSL-jäsenyyttä monipuolisesti, ja löytää kaupunkistrategiaa
palvelevat askelmerkit jäsenyyteen ennemmin tai myöhemmin.

Tommi Vainikainen\
tarkastuslautakunnan jäsen (Plus)

*Julkaistu mielipidekirjoituksena Keski-Uusimaa-lehdessä 12.8.2023*
